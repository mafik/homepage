---
title_pl: Getting Things Done (w skrócie)
title_en: Getting Things Done (in a nutshell) [PL]
desc_pl: Sztuka bezstresowej efektywności - dla niecierpliwych.
desc_en: Art of stress-free productivity - for the impatient.
renderer: render_article
thumb: panda.jpg
date: 2014-08-02
---

<h1 lang=pl class=compact>Getting Things Done (w skrócie)</h1>
<h1 lang=en class=compact>Getting Things Done (in a nutshell)</h1>

<p lang=en>Sorry! It's a summary aimed at fixing problems of the <strong>Polish</strong> translation of <em>Getting Thigs Done</em> by David Allen. You can check it out in the Polish portion of this website. If you want to get a hang of GTD you can listen to <a href="https://www.youtube.com/watch?v=Qo7vUdKTlhk">a lecture by its author</a> or <a href="https://www.youtube.com/watch?v=JhmZhTXN4as">a video-summary</a>. There is also a <a href="http://www.reddit.com/r/gtd/">GTD subreddit</a> which you might find useful.</p>

<div lang=pl>
<p><em>Getting Things Done</em>, znane też jako <em>Sztuka Efektywności</em>, to książka opisująca podejście do pracy w którym wszystkie istotne sprawy usuwa się z głowy i zapisuje w systemie list zadań i projektów. Skutkiem takiego podejścia jest umysł wolny od zmartwień, poczucie stałej kontroli oraz wynikającą z tego większa moc przerobowa. 
<p>GTD najwięcej odbiorców znajdzie wśród studentów, pracowników umysłowych oraz wszelkiego formatu menedżerów. Jeśli zdarzyło Ci się usiąść z rozłożonymi rękoma bo natłok spraw był przytłaczający to ta lektura sprawi,  że taka sytuacja już nigdy się nie powtórzy. 
<p><em>Getting Things Done (w skrócie)</em> jest streszczeniem oryginalnego GTD. Powodów do jego napisania było kilka:
<ul>
<li>Oryginalne GTD jest słabo zorganizowane,  pełne powtórzeń oraz napisane wyjątkowo rozwlekle. Wybierając to streszczenie oszczędzisz dobre parę dni czytania. 
<li>Polskie tłumaczenie GTD zostało wykonane z dokładnością pozostawiającą wiele do życzenia. Czytając ten tekst unikniesz główkowania nad całą masą prostacko przetłumaczonych zwrotów. 
<li>Oryginalne GTD używa niejednolitej terminologii. 
<li>Od czasu wydania GTD, na świecie pojawiły się smartfony, usługi w chmurze oraz sieci społecznościowe. Możesz potraktować to streszczenie jak zaktualizowaną wersję oryginalnego GTD. 
</ul>
<p>Streszczenie to obejmuje wszystkie idee zawarte w GTD - nic nie zostało pominięte - oryginalny materiał został tu wzbogacony o sztuczki i techniki wynalezione po wydaniu oryginalnego GTD. 
<h2>Elementy składowe systemu GTD</h2>
<p><strong>Skrzynki spraw przychodzących</strong> to miejsca gdzie bez zastanowienia wrzucasz nowe rzeczy. Może to być na przykład zwykła skrzynka e-mailowa, katalog w Google Drive, lista powiadomień na Facebooku, kartka z pomysłami trzymana w kieszeni, albo wiklinowy koszyk na dokumenty w domu lub w biurze. Skrzynki spraw przychodzących muszą być dostępne w każdej chwili - najlepiej jeśli możesz zabrać je w podróż i mieć cały czas przy sobie. Dobrym pomysłem jest też posiadanie kilku różnych skrzynek - jakiejś elektronicznej (dla napływających zleceń, próśb i nowinek) oraz jakiejś fizycznej (na czasopisma, szkice i notatki).

<p><strong>Listy zadań</strong> to proste, wypunktowane listy, na których zapisujesz najbliższe fizyczne działania do wykonania. Nie wolno na takich listach umieszczać zadań niejasnych ani takich, na które z różnych przyczyn nie mogą zostać wykonane. Listy zadań dobrze jest podzielić ze względu na konteksty, w których dane zadania można wykonać (np. przy komputerze, w domu, w Biedronce, w Ikei, do obejrzenia itd.). Listy zadań należy zawsze mieć pod ręką żeby w każdym wolnym oknie czasu wiedzieć czy jest coś co dałoby się właśnie zrobić.

<p><strong>Zbiory projektów</strong> to poukładane tematycznie zbiory dokumentów, rysunków, plików i pomysłów. Zwykle z każdym projektem wiąże się wiele zadań do wykonania. Grupowanie ich w projekty ułatwia śledzenie ich postępów oraz zapewnia jasne miejsce do zbierania materiałów referencyjnych. Aby przyspieszyć późniejszy przegląd, projekty dzieli się na 5 kategorii:
<ol>
<li><strong>Aktywne</strong> to zbiór projektów, którymi aktualnie się zajmujesz - a więc takie, których zadania dopisane są do jakiejś listy zadań. 
<li><strong>Oczekujące</strong> to zbiór projektów, w których nie masz nic do zrobienia, ale które śledzisz. Dla każdego projektu z tego zbioru zapisuj na co czekasz -  ułatwi Ci to podjęcie działań w sytuacji gdy prace zaczną się opóźniać. 
<li><strong>Kiedyś / może</strong> to pomysły i plany na przyszłość.
<li><strong>Archiwum</strong> to najróżniejsze materiały referencyjne oraz projekty którymi nie musisz się już zajmować ale jednocześnie takie, do których spodziewasz się w przyszłości wrócić. Może to być na przykład katalog ze zdjęciami albo CV,  które możesz jeszcze wykorzystać. 
<li><strong>Stare</strong> to projekty zakończone. Nigdy nie wiadomo czy do jakiegoś zadania nie trzeba będzie kiedyś wrócić. Kiedy ogarnie cie nostalgia, możesz zajrzeć do tego zbioru, żeby przypomnieć sobie dawne czasy. </ol>
<p>Kiedy status jakiegoś projektu zmieni się, zwyczajnie przenieś go do właściwej kategorii. 

<p><strong>Kalendarz</strong> wykorzystywać będziesz do zapisywania wydarzeń oraz spotkań, a także do wysyłania sobie poczty w przyszłość. Nie planuj w nim zwyczajnych zadań - unikniesz w ten sposób konieczności przepisywania ich na kolejne dni. 
<h2>Fazy GTD</h2>
<h3>1. Gromadzenie </h3>
<p>Polega na wyrzucaniu wszystkich rzeczy, o których myślisz i wrzucaniu ich do skrzynek spraw przychodzących. Po zakończeniu etapu gromadzenia, twój umysł powinien być czysty -  nie mogą znajdować się w nim już żadne prace do wykonania, obietnice do wypełnienia, ani nowe pomysły. Jeśli jeszcze jakieś się pojawiają, zapisz je na osobnych kartkach i powrzucaj do skrzynek spraw przychodzących. 
<h3>2. Analiza </h3>
<p>Polega na przejrzeniu skrzynek spraw przychodzących i ustaleniu dla każdej sprawy, co należy z nią zrobić. Sprawy należy zawsze przeglądać po kolei. W wyniku analizy sprawy przyporządkowuje się do jednej z kategorii:
<ol>
<li>Śmieci. Jeśli znajdujesz je w skrzynce poczty elektronicznej  najlepiej od razu ustal dla nich reguły filtrujące albo zrezygnuj z danej subskrypcji. 
<li>Sprawy do załatwienia w czasie krótszym niż dwie minuty - wykonuj je od razu - unikniesz wprowadzania do systemu zbędnych informacji. 
<li>Sprawy do przekazania innym. 
<li>Proste zadania (wymagające więcej niż 2 minut) do dopisania do  listy zadań. 
<li>Materiały związane z prowadzonymi projektami 
</ol>
<h3>3. Porządkowanie </h3>
<p>Obejmuje wprowadzenie zadań na odpowiednie listy zadań, umieszczenie materiałów referencyjnych w katalogach poszczególnych projektów oraz zapisaniu spotkań w kalendarzu. 
<p>Zadbaj o to, żeby na liście aktywnych projektów znajdowały się tylko takie projekty, w których faktycznie masz coś do zrobienia. Pozostałe projekty powinny znajdować się w odpowiednich kategoriach, żeby nie zaśmiecać twojego widoku. 
<p>Jeśli jakiś projekt wymaga przemyślenia w przyszłości, przenieś go do Archiwum oraz dodaj przypomnienie w kalendarzu. 
<h3>4. Przegląd </h3>
<p>Jest to najważniejsza faza GTD. Regularny przegląd pozwoli Ci utrzymać poczucie kontroli nad sprawami oraz wytworzyć poczucie pewności, że nic nie zostało pominięte. 
<p>Staraj się co najmniej dwa razy dziennie, po opróżnieniu skrzynek spraw przychodzących, zajrzeć do listy aktywnych i oczekujących projektów oraz rzucić okiem na kalendarz i listy zadań. 
<h3>5. Działanie </h3>
<p>Zacznij od sprawdzenia kalendarza. Jeśli nie ma w nim żadnych spotkań ani notatek, zajrzyj na listy zadań. Jeśli wciąż masz czas i energię to może weźmiesz się a jeden z projektów z kategorii Kiedyś / może? 
<p>Wybierając zadania z list, w pierwszej kolejności wykonuj te gdzie musisz zdążyć przed jakimś terminem. W następnej, te którym dotychczas poświęciłeś najmniej czasu. Dzięki temu będziesz na bieżąco wykonywać proste i szybkie zadania nie zaniedbując tych bardziej czasochłonnych. 
<h2>Konwersja na GTD </h2>
<ol>
<li>Wybierz sobie zestaw skrzynek spraw przychodzących. 
<li>Zbierz wszystkie swoje sprawy i dokumenty oraz wrzuć je do skrzynek spraw przychodzących. 
<li>Wybierz kalendarz, technikę przechowywania materiałów związanych z projektami oraz przygotuj sobie listy zadań. 
<li>Przejdź do Fazy Analizy -  przejrzyj wszystkie sprawy ze skrzynek spraw przychodzących i ustal co należy z nimi zrobić. Na bieżąco porządkuj wyniki analizy na listach zadań, w kalendarzu oraz w zbiorach projektów. 
</ol>
<h2>Pozostałe wskazówki </h2>
<p>Kiedy tylko jakaś myśl zaczyna Cię rozpraszać, zapisz ją na kartce i wrzuć do skrzynki spraw przychodzących. W wolnej chwili przemyślisz ją dokładniej a na razie uwolnisz od niej swój umysł. 

<p>Jeśli czujesz strach lub niechęć do jednego z zadań do zrobienia, spróbuj rozbić je na mniejsze części. 

<p>Złożone zależności między zadaniami rozwiązuj w ramach projektów. Na listy zadań wpisuj tylko proste punkty do wykonania.

<p><strong>Tygodniowy przegląd</strong> (1-2 godzinny)  pozwoli Ci utrzymać aktualność systemu. Nie ma nic bardziej zniechęcającego do korzystania z systemu niż nieaktualne dane! 

<p>Trzymaj dyscyplinę - tylko wtedy naprawdę zaufasz systemowi i unikniesz frustracji wynikających z łamania swoich własnych obietnic. Możesz skorzystać z tych trzech sposobów na nie łamanie swoich własnych obietnic :
<ol>
<li>Nie bierz na siebie zadań których i tak nie wypełnisz
<li>Zepnij się i wykonaj zaległe zadania -  nawet jeśli wymagać będą od ciebie znacznego wysiłku 
<li>Modyfikuj zaległe zadania tak by stały się wykonalne - dziel je na części lub przekazuj je innym
</ol>


</div>